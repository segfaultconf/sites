---
type: abstract
speakername: "Mariusz Domżalski"
presentationtitle: "Glebokie problemy glebokiego uczenia"
---

Historia głębokiego uczenia (deep learning) ma swoje korzenie przynajmniej kilka dekad temu.
Rozważając wyłącznie sieci konwolucyjne jako jeden z przykładów, ich początki można
odnaleźć w pracach Kunihiko Fukushimy (lata 80), który wprowadził pojęcie warstwy
konwolucyjnej, i w pracach Yann LeCuna (koniec lat 90), który zastosował algorytm propagacji
wstecznej do uczenia sieci konwolucyjnych. Pomimo tak długiej historii, dopiero w ostatnich
latach dziedzina ta zyskała ogromną popularność. Przyczyniły się do tego spektakularne
sukcesy osiągnięte przez takie architektury jak AlexNet czy AlphaGo. Powstaje zatem pytanie,
czy jesteśmy na początku rewolucji, która w najbliższych latach całkowicie odmieni krajobraz
sztucznej inteligencji, czy może głębokie uczenie ma problemy, które uniemożliwiają
zastosowanie tej technologii w dużo szerszym zakresie niż do tej pory?